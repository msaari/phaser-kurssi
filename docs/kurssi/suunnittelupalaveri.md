# Peli-idean suunnitteleminen

Ennen kuin käydään koodin pariin, pitää päättää millaista peliä itse asiassa ollaan tekemässä. Koska pelisuunnittelu on oikeastaan aika vaikeaa, kannattaa aloittaa yksinkertaisista ja selkeistä ideoista – ja monesti paras keino on lainaaminen, eli ota joku olemassaoleva peli, josta pidät, ja tee siitä oma versiosi.

## Operaatio Sanaräjäytys!

Tällä idealla lähdetään tässäkin eteenpäin. Olen päättänyt, että haluan tehdä pelin, jossa taivaalta tippuu sanoja, joita räjäytellään kirjoittamalla ne näppäimistöllä mahdollisimman nopeasti. Olen joskus tällaista pelannut, se oli hauskaa ja peli on sitä paitsi hyödyllinen kirjoitusharjoitus.

Idea asettaa heti joitain rajoituksia. Pelistä tulee käytännössä tietokonepeli, koska mobiililaitteissa ei ole samalla tavalla näppäimistöä – en usko, että tällaista peliä on erityisen mukavaa pelata puhelimen tai tabletin näppäimistöllä.

## Pelin elementtejä

Pystymme myös heti miettimään, millaisia elementtejä peliin tarvitaan.

Tällaisessa pelissä voisi olla jonkinlainen taustakuva ja sitten on putoavat sanat, jotka voivat olla joko ihan pelkkää tekstiä tai sitten jotain nätimmän näköisiä esineitä.

Sanojen pitää pudota ja jos ne pääsevät osumaan ruudun alareunaan, peli päättyy. Halutaanko pelaajalle useampia elämiä? Joku pisteenlasku pitää olla, joko sanojen määrän tai sanoissa olevien kirjainten mukaan. Pelillä on oltava riittävän laaja sanavarasto, josta sanoja voidaan arpoa.

Pelin vaikeustason on oltava alkuun helppo ja muututtava koko ajan vaikeammaksi. Vaikeustasoon vaikuttaa sekä sanojen putoamisnopeus että sanojen pituus, joita molempia pitänee voida säätää.

Eiköhän näillä päästä jo alkuun.